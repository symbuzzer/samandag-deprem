# Konteynerkent Alanları İçin Alınan Geçici El Koyma Kararına yönelik bilgilendirme
  
Hatay Valiliği resmi internet sayfası üzerinden [19/03/2023 tarihinde yayınlanan duyuru](http://www.hatay.gov.tr/konteynerkent-alanlari-icin-alinan-gecici-el-koyma-kararina-iliskin-duyuru) ile Hatay'ın bir çok ilçesinde bir kısım taşınmazlara "geçici" olarak el koyma kararı alındığı bilgisi kamuoyu ile paylaşılmıştır. [Söz konusu listede](http://www.hatay.gov.tr/kurumlar/hatay.gov.tr/Haberler/2023/03Mart/19/afad/Gecici-El-Koyma-Parsel-Listesii.pdf) isminizin veya taşınmazın yer alıp almadığını kontrol etmenizde fayda bulunmaktadır. (Samandağ 24. sayfadan itibaren)  
  
Her ne kadar [valilik oluru](http://www.hatay.gov.tr/kurumlar/hatay.gov.tr/Haberler/2023/03Mart/19/afad/Gecici-El-Koyma-Oluru.pdf)'nda taşınmazlara "geçici" olarak el konulduğu belirtilmiş ise de, ne kadar süre ile el konulduğu bilgisine ne [valilik oluru](http://www.hatay.gov.tr/kurumlar/hatay.gov.tr/Haberler/2023/03Mart/19/afad/Gecici-El-Koyma-Oluru.pdf)'nda ne de [el koyma kararında](http://www.hatay.gov.tr/kurumlar/hatay.gov.tr/Haberler/2023/03Mart/19/afad/Gecici-El-Koyma-Yazisi.pdf)'nda yer verilmemiştir. Süreyle ilgili herhangi bir bilgi olmamakla birlikte, söz konusu taşınmazlara konteynerkentler kurulacağı bilinmektedir. Dolayısıyla kısa bir süre için el konma işleminin gerçekleşmediği söylenebilir.  
  
-------------------
## - İsmim ve/veya taşınmazım listede mevcut, ne yapmalıyım?  
Eğer malvarlığınıza geçici süre ile el konulduysa ve bu işleme itiraz etmek istiyorsanız, söz konusu işleme karşı öğrenme tarihi üzerinden 60 gün içerisinde idare mahkemesinde yürütmenin durdurulması ve nihayetinde idari işlemin iptali istemiyle dava açabilirsiniz. Söz konusu idari işlem [2935 sayılı Olağanüstü Hal Kanunu](https://www.mevzuat.gov.tr/mevzuatmetin/1.5.2935.pdf) ve [Olağanüstü Hal Kurulu ve Bürolarının Kuruluş ve Görevleri ile Yükümlülüklerin Karşılığının Tespit ve Ödenmesi Hakkında Yönetmelik](https://www.mevzuat.gov.tr/mevzuatMetin/3.5.847778.pdf) uyarınca tesis edilmiş olup, ilgilinenler söz konusu mevzuatları inceleyebilirler.
  
-------------------
## - İsmim ve/veya taşınmazım listede mevcut. Ancak işleme itiraz etmek istemiyorum. Bir şey yapmam gerekir mi, malım karşılığında bir ücret alacak mıyım?
Söz konusu geçici  el koyma kararına bir itirazınız yoksa, buna ilişkin olarak ücret alma hakkınız mevzuat doğrultusunda saklıdır. Bu duruma hali hazırda zaten valilik olurunda da el koyma kararında da yer verilmiştir. Mevzuata baktığımızda kanunun 16. maddesi gereğince mal sahiplerine "başvurmaları yani talep etmeleri üzerine" bir bedel veya kira ödenmesi gerektiği belirtilmektedir. Bu tutarlar, aynı madde uyarınca OHAL kurulu veya bürosunca tespit edilecek olup, miktarına ve/veya ödenme biçimlerine karşı adli yargıda dava açmak mümkündür. Malın bedelinin veya kirasının tespiti noktasında kanunun yukarıdaki düzenlemesinin yanı sıra yönetmelik de 22. maddesinde düzenleme içermektedir. Buna göre; "Yükümlülük uygulanan mallara ait teslim alma belgeleri olağanüstü hal kurulu veya bürolarına geldikçe karşılığının tespitine geçilir. Teslim alınan malların alındığı gündeki kirası, bedeli, ücreti veya tazminatı; o yerdeki ilgili kuruluş, komisyon veya bilirkişilerden alınacak bilgiler, bunlara ait fatura veya diğer belgeler de gözönünde tutulmak suretiyle mahalli rayice veya satış fiyatına göre, olağanüstü hal kurulu veya bürolarınca tespit ve takdir olunur." denilmek suretiyle tutarların belirlenmesinin nasıl yapılacağı belirlenmiştir.  
  
-------------------
## - Malvarlığıma ne kadar süre ile el konuldu?
Yukarıda da belirttiğimiz üzere süre bilgisi valilik olurunda da el koyma kararında da yer almamaktadır. Mevzuata baktığımızda, kanun 17. maddesi "Geçici süre için alınan taşıt araçları ve diğer mallar, yükümlülük sona erdiğinde ilgililere geri verilir." hükmünü ihitiva etmektedir. Yükümlülüğün ne olduğu ve ne kadar süreceği bilgisi bulunmadığından ötürü, el koyma süresinin ne olduğuna ilişkin bir şey söylenmesi mümkün görünmemektedir. Süre bilgisinin net olmayışı "hukuki belirlilik" ilkesine aykırı olup vatandaşlarda haklı olarak kaygı yaratmaktadır.  
