# İtiraz üzerine hasar tespitinin yeniden yapılması  
## - İtirazımızı yaptık. Kontrole ne zaman gelecekler? Kontrole gelinip gelinmediğini nasıl anlarım? Kontrol sonucunu nasıl öğrenebilirim?  
İtiraz üzerine kontrole ne zaman gelineceği belli değil ne yazık ki. Hatta daha önceki yapılara gelinmeden ve kontrol sağlanmadan az ve orta hasarlı yapıların doğrudan ağır hasarlı olarak değiştirilmesi tecrübesinden gördüğümüz üzere belki de itiraz üzerine de tekrardan yapılara gelinmeyebilir. Bu sebeple, aşağıda belirtilen şekilde [e-devlet](https://www.turkiye.gov.tr/cevre-ve-sehircilik-hasar-tespit-sorgulama) üzerinden sürekli hatta günlük olarak gerekli kontrollerin yapılması gerekmektedir. Zira bu sonuçlara karşı itiraz yolu kapalı olduğundan yeniden askıya çıkarılma durumu söz konusu olmayacaktır.  
  
E-devlet üzerinden yaptığınız sorgulamada "İtiraz sonucu" bölümünün karşılığı şu aşamada boş olup, muhtemelen itiraz sonucu hazır olduğunda buradan görebileceğiz. Yine de sürecin uzun sürmesi halinde kaygı yaşayan vatandaşlar, Samandağ Kaymakamlığının ve/veya Çevre, Şehircilik ve İklim Değişikliği İl Müdürlüğünün Samandağ Kültür Merkezi önündeki mobil şubelerinden bilgi alabilirler.  

-------------------  
## - İtiraz üzerine yapımın hasar durumu "ağır hasarlı"dan "az hasarlı"ya veya "hasarsız"a döndü. Bir şey yapmam gerekir mi?  
E-devlet üzerinden yapınızın itiraz durumu "Hasarsız" olarak belirlenmişse, normal şartlarda herhangi bir şey yapmanıza gerek yok. Ancak yukarıda da değindiğimiz kontrole gelmeksizin hasar durumunun değiştirilmesi tecrübesinden kaynaklı olarak belirli aralıklarla bu durumu kontrol etmenizde fayda bulunmaktadır.  
  
E-devlet üzerinden yapınızın itiraz durumu "Az Hasarlı" olarak belirlenmişse, yapınızla ilgili yıkım veya benzeri bir tehlike bulunmamaktadır. Aynı şekilde yapınızı kullanmanızda herhangi bir engel de bulunmamaktadır. Ancak yine de bu tespite ilişkin olarak yapınızın hasarsız olduğu iddiasıyla dava açma hakkınız bulunmaktadır. Dava açıp açmama tercihi size aittir.  
  
-------------------  
