# Kesin hasar tespiti sonucuna karşı dava açma  
## Son güncelleme: 20/05/2023 - Bu yazı yeni gelişmeler oldukça güncellenecektir.  
  
Uzun bir aradan sonra tekrar merhaba. Nihayet hasar tespit süreci yakın zamanda sona erecek gibi görünüyor. Sonraki aşamalarda vatandaşların ihtiyaç duyması halinde "hak sahipliği" hukuki statüsüne değinilebilir duruma göre, bilemiyorum. Ancak itiraz üzerine yapılan hasar tespit sonucundan memnun olmayanlar için bir sonraki aşamaya geçmeden önce işbu yazıyı hazırlama gereği duyduk.  
  
Oldukça teknik bir bilgi olmakla birlikte, bilindiği üzere [7269 sayılı Umumi Hayata Müessir Afetler Dolayısiyle Alıncak Tedbirlerle Yapılacak Yardımlara Dair Kanun](https://www.mevzuat.gov.tr/mevzuat?MevzuatNo=7269&MevzuatTur=1&MevzuatTertip=3)'un 13/a maddesinde "kesin hasar tespitine karşı itirazın mümkün olmadığı" ve "kesin hasar tespitine tek başına dava açılamayacağı, ancak başka bir (kesin ve yürütülebilir) idari işlem ile birlikte dava açılabileceği" düzenlenmiştir. Yani örneğin ağır hasar tespitine karşı doğrudan dava açmanız halinde davanızın bu hüküm gerekçe gösterilerek mahkemece reddedilmesi mümkün. Ancak ve ancak ağır hasar tespitine dayanılarak tesis edilmiş örneğin bir yıkım işlemine karşı dava açmanız mümkün görünüyor.  
  
Peki davayı açar açmaz yıkım duracak mı? Tabi ki hayır, tek başına dava açmak yıkım işlemini durdurmak için yeterli olmadığı gibi, yıkım işlemini gerçekleştirenler de yürütmenin durdurulması kararını görmeden yıkımı durdurmayacaklardır. Bu davaların açılabileceği mahkemelerden Hatay'da sadece 2 tane bulunmakta olup, Hatay'ın bütün ilçelerine bu 2 mahkeme baktığından, açılabilecek yüzlerce, belki de binlerce davada bu mahkemeler ne kadar hızlı bir şekilde yürütmenin durdurması kararı verebilecektir, bu da muamma...
  
Daha kötü bir ihtimal ise örneğin ağır hasar tespitinden sonra "herhangi bir işlem tesis edilmeden doğrudan fiili yıkıma başlanması"dır. Bu durumda elde davaya konu edilebilecek "filan idarenin filan tarih ve filan sayılı işlemi" de elimizde bulunmadığından, yukarıdaki kanun hükmü doğrultusunda "fiili yıkım devam ettiği halde" davamız reddedilebilecektir. 

Bu konular, işbu yazının ilk kaleme alındığı 18/05/2023 tarihinde hala belirsiz olsa da, Hatay Barosu tarafından bu konuda önemli bir adım atılarak; Hatay Valiliğine resmi yazı göndermek suretiyle ağır hasarlı yapılar için ayrı bir yıkım işlemi tesis edilip edilmeyeceği sorulmuştur. Bu yazı aşağıdadır:
  
![](https://github.com/symbuzzer/samandag-deprem/blob/main/i%C3%A7erikler/dosya-yürütülebilir-işlem.jpeg?raw=true) 
  
Hatay Barosunca gönderilen bu yazıya Hatay Valiliğince cevap verilmesi halinde, söz konusu cevabı bu yazıyı güncelleyerek yine burada paylaşacağız. Ancak bu yazı gelmeden yıkım işlemlerine başlanması halinde, vatandaşların hak kaybına uğramaması için son çare olarak ve yukarıda izah edilen davanın reddedilme riskini göze alarak "ağır hasar tespitine dayanan fiili yıkım" gerekçesiyle iptal davası açması gerekmektedir.  
  
*(20/05/2023 tarihinde ekleme yapılmıştır.)*  
20/05/2023 tarihi itibariyle, Hatay Valiliğinin Defne ilçesindeki ağır hasarlı yapıların yıkımı için ayrı bir işlem tesis ettiği ve bu işlemi aşağıdaki resimde görülen "İlan Tutanağı" ile duyurduğu görülmüştür. Söz konusu ilan, (işlem tarihi ve işlem numarası bulunmadığından ötürü) teknik anlamda bir idari işlem gibi gözükmese de, hukuki anlamda bir idari işlem niteliğinde olduğu kabul edilmelidir. Zira ortada artık bir idare tarafından tesis edilen, kesin hasar tespitine dayanan, kesin ve yürütülebilir bir yıkım işlemi mevcuttur. İlçemizde de benzer bir uygulamanın gerçekleşmesini, yukarıda belirtmiş olduğumuz belirsizliklerin oluşmaması adına umuyoruz.
  
![](https://github.com/symbuzzer/samandag-deprem/blob/main/i%C3%A7erikler/resim-defne-yıkım-ilanı-örnek.png?raw=true) 
  
Bütün bu teknik süreçle ilgili olarak, ilçemizde görev yapan Avukatlardan profesyonel yardım ve hizmet almanızda fayda bulunmaktadır. Hasar tespitine itiraz sürecinden farklı olarak, işbu davalarda olaya özgü çok fazla değişken bulunduğundan, matbu bir dilekçe ile dava açılması hak kayıplarına yol açabilecektir.
