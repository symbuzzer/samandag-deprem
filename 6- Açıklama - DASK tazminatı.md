# DASK tazminatı ile ilgili sık sorula sorular
DASK'ın ne olduğu hususundan ziyade, kimin hak sahibi olduğu, sürecin nasıl işlediği vb hususlarda çok fazla karşılaşılan sorulara genel ceaplar hazırlama gereği doğrultusunda işbu metin kaleme alınmıştır. DASK ile alakalı her türlü bilgi için 125'i arayarak ve arama esnasında sırasıyla 2 ve 4 tuşlarına basarak operatöre bağlanabilirsiniz.  

--------------  
## - Kiracıyım DASK'ı ben yaptırdım. Tazminatı ben mi alacağım yoksa mülk sahibi mi alacak?
DASK'ı kiracı yaptırmış olsa bile, poliçe kiracının e-devlet'inde görülüyor olsa bile, hasar ihbarı kiracı tarafından yapılmış olsa bile, e-devlet üzerinde hem sigorta ettiren hem de sigortalı olarak kiracı görünse bile tazminat mülk sahibine ödenecektir. Bu bilgi 125 ALO DASK üzerinden teyit edilmiş olup, DASK'ın varoluş amacı ve doğası gereği zaten bu şekilde olmalıdır.  
  
--------------
## - Mülk sahibiyim, DASK'ı kiracım yaptırdı. E-Devlet üzerinden poliçeyi göremiyorum. Hasar ihbarını nasıl yapabilirim?  
Öncelikle poliçeyi e-devlet üzerinden görememeniz poliçede hem sigorta ettiren hem de sigortalı olarak görünmemenizden kaynaklıdır. Bu sebeple e-devlet üzerinde hasar ihbarı yapmanız mümkün olmayabilir. 125'i arayarak ilgili menüden hasat ihbarı yapabilirsiniz. Hasar ihabrını yaparken mutlaka ve mutlaka tapunuz ve mülkünüzün adresi yanınızda bulunmalıdır. Tapu bilgilerini [E-Devlet TAKBİS servisi](https://www.turkiye.gov.tr/tapu-bilgileri-sorgulama)'nden öğrenebilirsiniz. Aynı şekilde adres bilgilerinizi de eğer ikametgahınız o bina idiyse [E-Devlet MERNİS servisi](https://www.turkiye.gov.tr/nvi-yerlesim-yeri-ve-diger-adres-belgesi-sorgulama)'nden öğrenebilirsiniz. Buna ek olarak sizden "DASK poliçe no" ve/veya DASK yaptıran kiracınızın isim-soyisim ve TC kimlik numarası da istenebilir. Bunları edinememeniz halinde de telefondaki görevli vermiş olduğunuz bilgilerden yola çıkarak size yardımcı olabilecektir.  
  
--------------
 ## - Mülk sahibiyim, kiracımın DASK yapıp yaptırmadığını bilmiyorum. DASK olup olmadığını nasıl öğrenebilirim?  
 Bunu kiracınızdan öğrenemiyorsanız, yine 125'i arayarak ve adres ile tapu bilgilerinizi paylaşarak mülkünüz adına kiracınız tarafından DASK yaptırılıp  yaptırılmadığını öğrenebilirsiniz. Kiracınız son 1 yıl içerisinde elektrik,su, doğalgaz vb. abonelik tesis ettiyse mutlaka DASK yaptırmış olmalıdır.  
   
 -------------
 ## - Mülk sahibiyim, DASK'ı kendim yaptırdım. Nasıl hasar ihbarı yapabilirim?  
 Bu durumda gerekli bütün bilgi ve belgelere sahip olmakla beraber e-devlet üzerinden poliçenize erişime de sahipsiniz demektir. Başvuruyu isterseniz 125'i arayarak, isterseniz de e-devlet üzerinden [DASK Hasar İhbarı](https://www.turkiye.gov.tr/dogal-afet-sigortalari-hasar-ihbari) sayfasından yapabilirsiniz. E-devlet üzerinden başvurunuzu tamamladıktan sonra başvuru için gerekli evrakları eklemeyi unutmayın. Gerekli belgeler işbu yazının hazırlandığı tarih itibariyle nüfus cüzdanı, tapu sureti ve hasar tespit raporu olup, daha sonra bu belgelerin sayısı artabilir veya azalabilir. Hasar ihbarı neticesinde tarafınıza verilen hasar ihbar no, başvuru no vb. kayıt numaralarını mutlaka ve mutlaka not alın. Başvurunuzu e-devlet üzerinden yaptıysanız, geçerli olup olmadığını ve eksik bilgi ve belge olup olmadığını 125'i arayarak teyit etmenizde fayda bulunmaktadır. 
  
--------------
## - DASK hasar ihbarını kendi başıma yapamıyorum.
Bu durumda yukarıdaki bilgi ve belgeleri temin ederek ilçemizde görev yapmakta olan avukatlardan yardım isteyebilirsiniz.  
  
--------------
## - Hasar ihbarı yaptım, sonra ne olacak, tazminat ne zaman ödenecek?  
Hasar ihbar sonrasında, ihbarınız başarı bir şekilde ve eksik bilgi ve belge olmaksızın gerçekleştiyse eksper ataması yapılır. Yaşanan yoğunluk sebebiyle bu süreç biraz uzayabilir. Eksper ataması olduysa eksper tarafından aranmanız ihtimal dahilindedir. Ancak aranmazsanız belirli aralıklarla 125'i arayarak başvurunuzun durumunu sorgulamanızda fayda bulunmaktadır. Eksper süreci tamamlandıktan sonra belirlenen tazminat tarafınıza ödenir. Bu tazminat miktarına karşı sigorta tahkime gitme ve dava açma haklarınız saklıdır. Bu aşamada ilçemiz avukatlarından yardım almanızda fayda bulunmaktadır.  
  
--------------
## - Hasar ihbarını ve DASK başvurusunu ne zaman yapmalıyım, bunun bir süresi var mı?
Normal şartlar altında hasar ihbarı rizikonun gerçekleştiği tarihten itibaren 15 işgünü içerisinde başvuru yapılmalıdır. Ancak DASK'ın internet sitesi üzerindeki [şu bilgilendirme sayfasında](https://dask.gov.tr/tr/zds-bilgilendirme-uyarilar) "en kısa sürede" ihbar yapılması gerektiği belirtilmiştir. Aynı şekilde Anadolu Ajansının güncel tarihli [şu haberinden](https://www.aa.com.tr/tr/asrin-felaketi/dask-hasar-ihbarinda-sure-kisitlamasi-uygulanmamaktadir/2817561#:~:text=Do%C4%9Fal%20Afet%20Sigortalar%C4%B1%20Kurumu%20(DASK,hi%C3%A7%20uygulanmad%C4%B1%C4%9F%C4%B1n%C4%B1%20ve%20uygulanmayaca%C4%9F%C4%B1n%C4%B1%20duyurdu.) de hasar ihbarı için süre kısıtlamasının uygulanmayacağı bilgisi verilmiştir. Ancak yine de vatandaşların en kısa sürede süreci başlatmalarında fayda bulunmaktadır.
